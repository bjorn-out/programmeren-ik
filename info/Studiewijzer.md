# Programmeren IK<br><span class="small">Studiewijzer</span>

*Versie: September 2019*

Dit vak begint bij het begin. Je leert over programmeren in het algemeen, en je leert programmeren in twee programmeertalen. Je maakt kennis met allerlei technieken voor het omzetten van een probleemomschrijving naar een programma dat het probleem oplost. Je leert over het verband tussen de computer en de programma’s die er op draaien. De opdrachten beslaan het grootste deel van het vak en gaan over allerlei problemen uit bijvoorbeeld de wereld van cryptografie, biologie, economie en gaming.

## Contact

Stuur een mail naar <progik@mprog.nl> of spreek je assistent of docent aan.
Voor uitzonderingen en persoonlijke afspraken moet je altijd een mail sturen naar <progik@mprog.nl>.

Martijn Stegeman  
*coördinator*  
mail: <stegeman@uva.nl>

Jelle van Assema  
*docent*

## Voorkennis

Er is geen enkele voorkennis vereist. Dit is een cursus die op jouw niveau wordt gegeven. Zowel voor studenten die helemaal niet bekend zijn met programmeren als voor studenten die wat meer ervaren zijn. Als je al eerder bij een andere opleiding een inleidend programmeervak hebt gevolgd is dit vak niet voor jou, en moet je vrijstelling aanvragen bij de examencommissie.

## Activiteiten

De verwachting is dat je zo'n 21 uur per week aan dit vak kwijt bent. Houd er rekening mee dat je best wat meer tijd kwijt kan zijn, studenten verschillen nu eenmaal. Als je nog niet eerder geprogrammeerd hebt, moet je even over een drempel heen voordat je het begint te begrijpen.

Er zijn elke week opdrachten, maar in de tentamenweken enkel tentamens. Om het vak te halen moet je in principe alle opdrachten compleet werkend inleveren en meedoen aan beide tentamens. Daarnaast dien je gemiddeld minimaal een 5.5 voor de tentamens te halen, en natuurlijk het vak afsluiten met minimaal een 5.5 gemiddeld. Dat eerste is belangrijk omdat je bij de tentamens in een gecontroleerde omgeving laat zien dat je er echt iets van begrijpt.

Elke week heb je drie laptopcolleges. Daar krijg jij goed de ruimte om inhoudelijke vragen te stellen. De klassen zijn zo ingedeeld zodat iedereen echt hulp kan krijgen. Aanwezigheid bij de laptopcolleges is verplicht. Er is geen ruimte om een laptopcollege in te halen, of een ander laptopcollege bij te wonen.

In de eerste vier weken ben je ook bezig met het basisboek programmeren. Jij krijgt van ons het boek en werkt deze zelfstandig door. Zodra jij er klaar voor bent kom je een toetsje maken voor elk hoofdstuk. In totaal zijn er 10 hoofdstukken en dus 10 toetsjes. Deze toetsjes maak je op locatie op papier. Dat kost je maar een paar minuten per toetsje, dus we raden je zeker aan om er gelijk meerdere te doen. Je dient alle 10 toetsen te halen voor het eerste deeltentamen, maar je krijgt hier geen cijfer voor. Haal je een toetsje een keer niet, dan mag je deze gewoon herkansen.

We kijken de toetsjes meteen ter plekke na en bespreken de uitkomst met je. Zo kunnen we je gelijk helpen! Voor de toetsmomenten deel je jezelf in via deze **calendly link coming soon**. Het zijn sloten van 20 minuten, dus je hebt zeker genoeg tijd om 3 toetsjes in 1 slot te doen.

| Weken  | Activiteit    | Taal       | Deadline   |
| ------ | ------------- | ---------- | ---------- |
| Week 1 | Opdrachten    | Scratch    | 02 sept    |
|        | Opdrachten    | C          | 06 sept    |
| Week 2 | Opdrachten    | C          | 13 sept    |
| Week 3 | Opdrachten    | C          | 20 sept    |
| Week 4 | Tentamen 1    |            |            |
| Week 5 | Opdrachten    | Python     | 04 okt     |
| Week 6 | Opdrachten    | Python     | 11 okt     |
| Week 7 | Opdrachten    | Python     | 18 okt     |
| Week 8 | Tentamen 2    |            |            |

## Voorbereiding

Vóór aanvang van week 1 t/m 3 is er elke week een videocollege. We verwachten dat je dit college hebt bekeken, en bent begonnen aan de opdracht voor het eerste laptopcollege van de week.

## Opdrachten

De opdrachten doe je gedeeltelijk in de klas, maar ze zijn groot, dus thuiswerken is echt noodzakelijk. We rekenen op ongeveer 20 uur voor de opdrachten van de week, en je hebt 6 uur aan practica per week.

Elke opdracht lever je af en werkend in. Dit houdt in dat jouw code **minimaal** alle tests van de opdracht doet slagen.

Elke week wordt jouw werk nagekeken en beoordeeld op aspecten van ontwerp en stijl. Je vindt altijd de aspecten waarop wordt beoordeeld bij de opdrachten van die week. Hierbij bouwen we natuurlijk voort op de aspecten van voorgaande weken. Uiteindelijk krijg je één cijfer per week voor code kwaliteit. Dit cijfer is op een schaal van 1 tot en met 5:

5. exceptionele kwaliteit op alle aspecten, zowel genoemd als ongenoemd
4. goede kwaliteit op de meeste aspecten, ook op aspecten van eerdere weken
3. goede kwaliteit op sommige aspecten, met zichtbare aandacht besteed aan alle aspecten
2. zichtbare aandacht besteed aan sommige aspecten
1. minimale aandacht besteed aan kwaliteit
{: start="5" reversed=""}

Een 3 of een 4 is op deze schaal een goed cijfer. In de praktijk blijkt het lastig te zijn om een 5 te halen voor code kwaliteit. Want, net zoals bij geschreven tekst (verslagen, essays, etc.) is perfectie lastig te behalen.

## Deadlines

Je moet alle opdrachten compleet werkend inleveren om het vak te halen. Mis je de deadline, dan kan je binnen 24 uur alsnog de opdracht inleveren, maar je krijgt dan wel een halve punt minder. Mis je deze extensie van de deadline ook, dan kan je binnen drie dagen na de deadline de opdracht inleveren. Je krijgt dan één punt minder. Later dan drie dagen na de oorspronkelijke deadline is er geen ruimte meer om opdrachten in te leveren. In principe kan je het vak dan niet meer halen dit jaar.

In een echt uitzonderlijk geval, bijvoorbeeld bij een week lang flinke griep, neem je zo snel mogelijk contact met ons op. Stuur dan direct een mail naar progik@mprog.nl, waarna je wordt uitgenodigd voor een gesprek.

## Eindcijfer

Het eindcijfer is gebaseerd op de tussencijfers die je verdient bij de opdrachten (in totaal 60%) en de cijfers van de twee tentamens (40%). Je moet alle opdrachten werkend hebben ingeleverd en ook moet je minimaal een 5.5 halen als gemiddelde voor de tentamens. Dit laatste is belangrijk omdat je zo in een gecontroleerde omgeving laat zien dat je er echt iets van begrijpt.

Het tentamencijfer wordt als volgt berekent:

    tentamen_cijfer = (deeltentamen1 + deeltentamen2) / 2

Het opdrachtencijfer rekenen we om naar een schaal van 1 t/m 10. Je kan per week 5 punten halen, en er zijn 6 weken, dus bereken je jouw opdrachtencijfer als volgt:

    opdrachten_cijfer = (week1 + week2 + week3 + week5 + week6 + week7) / 30 * 9 + 1

Tot slot, de formule voor het eindcijfer:

    eindcijfer = tentamen_cijfer * 0.4 + opdrachten_cijfer * 0.6

Er is na elk tentamen de ruimte om de beoordeling en de antwoorden van je tentamen te bespreken. Hierover ontvang je een e-mail zodra het tentamen is nagekeken.

## Samenwerken, fraude en plagiaat

"Wees redelijk", dat is kort samengevat het beleid van dit vak. We realiseren ons dat het nuttig is om interactie te hebben met je klasgenoten en dat dit kan helpen bij het beheersen van de stof. Natuurlijk is er een grens tussen het vragen van hulp aan een ander en het inleveren van werk van een ander. Hier karakteriseren we beide kanten van die grens.

De essentie van alles wat je inlevert moet van jou zijn. Je mag niet samenwerken aan de opdracht. Met als uitzondering dat je klasgenoten en anderen voor hulp mag vragen, zolang dat er niet op neer komt dat een ander het werk voor jou doet. Over het algemeen, als je vraagt om hulp, mag je jouw code laten zien, maar kijk je niet naar de code van een ander.

Hieronder vind je een incomplete lijst van voorbeelden die een beeld schetsen van welke handelingen we als redelijk en onredelijk bestempelen. Twijfel je of een handeling redelijk is, wacht dan tot je geschreven toestemming hebt gekregen van een docent. Onredelijke handelingen worden streng afgehandeld.

## Redelijk

* Praten met je klasgenoten over de opdrachten in het Nederlands (of een ander gesproken taal).

* Het cursusmateriaal bespreken met anderen om het beter te begrijpen.

* Een klasgenoot helpen bij het debuggen tijdens een laptopcollege of daarbuiten, of zelfs online, door het bekijken, compileren of draaien van zijn of haar code, zelfs op je eigen computer.

* Het opnemen van een paar regels code die je online of ergens anders vindt in jouw eigen code, gegeven dat deze regels niet oplossingen vormen tot opdrachten en dat je de bron van de code vermeldt.

* Het inzien van tentamens van voorgaande jaren en oplossingen daarvan.

* Versturen of code laten zien die jij hebt geschreven aan iemand anders, wellicht een klasgenoot, zodat hij of zij kan helpen bij het debuggen.

* Het online delen van een paar regels van jouw code zodat anderen wellicht kunnen helpen met debuggen.

* Op een assistent afstappen voor hulp tijdens de laptopcolleges.

* Naar het internet of ergens anders gaan voor instructies buiten het vak, voor referenties, en voor oplossingen op technische problemen, maar niet voor gehele oplossingen voor opdrachten.

* Het uittekenen of uitwerken van oplossingen op een whiteboard door middel van diagrammen of pseudocode, maar niet "echte" code.

* Werken met (en zelfs betalen voor) een tutor om je te helpen met het vak, gegeven dat de tutor niet het werk voor je doet.

## Onredelijk

* Een oplossing van een opdracht inkijken voordat je jouw opdracht hebt ingeleverd.

* Een klasgenoot vragen om zijn of haar oplossing, voordat je jouw opdracht hebt ingeleverd.

* Het decompileren, deobfuscereen, of demonteren van een "staff" oplossing van een opdracht.

* Vergeten de bron te citeren van code of technieken die je hebt opgenomen van buiten de lessen van dit vak, en hebt geïntegreerd in je eigen werk, zelfs als je wel de andere restricties aanhoudt.

* Geven, of laten zien, van een oplossing voor een opdracht aan een klasgenoot waar hij of zij, dus niet jij, moeite mee heeft om op te lossen.

* Betalen, of het aanbieden om te betalen, voor het recht om werk van een ander als onderdeel van jouw eigen werk in te leveren.

* Het beschikbaar stellen van oplossingen voor opdrachten van dit vak aan anderen die dit vak in de toekomst wellicht gaan volgen.

* Het opzoeken van complete oplossingen voor opdrachten online of ergens anders.

* Werk van een opdracht opsplitsen met een ander.

* Werk van een ander, behalve een paar regels zoals eerder omschreven, inleveren.

* Hetzelfde of bijna hetzelfde werk inleveren bij dit vak dat je hebt ingeleverd of gaat inleveren bij een ander vak.

* Het inleveren van werk voor dit vak, waarbij je intentie is om dit ook ergens anders voor in te zetten (zeg voor een baan), zonder daar eerst toestemming voor te hebben gekregen van een docent.

* Naar de oplossing voor een opdracht van iemand anders kijken, en vervolgens jouw oplossing daarop baseren.

In alle gevallen volgen we de plagiaatregeling van de Universiteit van Amsterdam en die van de Bachelor Informatiekunde. Deze vind je [hier](http://uva.nl/plagiaat).
